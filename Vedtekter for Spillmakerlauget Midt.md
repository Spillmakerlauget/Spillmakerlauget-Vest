# Vedtekter for Spillmakerlauget Vest

Sist endret 2. november 2017
 
# Formål og medlemsskap

## §1 Formål
Spillmakerlauget Vest er en bransjeorganisasjon for spillnæringen i Vest-Norge. Lauget har følgende formål:

-	Å jobbe for en bærekraftig spillindustri i Vest-Norge
-	Å være et bindeledd mellom utdanning og industri
-	Å forbli en ideell og uavhengig organisasjon
-	Å opprette og vedlikeholde felles fora for sine medlemmer og spillnæringen i regionen. 

Lauget baserer seg på frivillig engasjement, og er uavhengig av enkeltselskapene som støtter opp om organisasjonen. 

## §2 Medlemskap 
Medlemskap i Spillmakerlauget Vest er for alle individer som er interessert i spillutvikling og/eller driver med spillutvikling. Man regnes som medlem av Spillmakerlauget Vest når man har betalt medlemskontigenten. Styret kan og ved alminnelig flertall melde ut et medlem, men de plikter i så fall å melde skjellig grunn til det utmeldte medlemmet. 

Medlemsår og regnskapsår skal følge kalenderåret.

## §3 Kontigent
Medlemskapet i Spillmakerlauget Vest krever innbetaling av medlemskontigent hvert medlemsår. Medlemskontingenten blir fastsatt av årsmøtet. Unntaksmessig, ved innmelding etter 1. Oktober gjelder medlemskap for nåværende og kommende medlemsår.
 
# Årsmøtet

## §4 Årsmøtet 
Årsmøtet er Spillmakerlauget Vest sitt øverste organ og skal avholdes hvert medlemsår. Styret er pålagt å innkalle medlemmene til årsmøtet med minst to ukers varsel. Under årsmøtet kan alle medlemmer med tale- og forslagsrett delta og alle som har vært medlemmer i mer enn 3 måneder og som fremdeles er medlemmer har stemmerett. Følgende saker skal alltid tas opp på årsmøtet:

1.	Valg av møteleder og referent. 
2.	Årsmelding fra styret. 
3.	Eventuelle vedtektsendringer.
4.	Fastsette medlemskontingent 
5.	Valg av styremedlemmer om nødvendig.

## §5 Ekstraodinært årsmøte
Det avholdes ekstraordinært årsmøte hvis styret eller minst 1/3 av medlemmene i Spillmakerlauget Vest krever det. Innkalling må sendes med minst en ukes varsel, og kun sakene nevnt i innkallingen kan tas opp. 
 
# Styret

## §6 Styresammensetning
Utenfor årsmøtet er styret Spillmakerlauget Vest sitt øverste organ. Styret skal bestå av 5–8 styremedlemmer valgt inn av foreningens stemmeberettigede medlemmer (se § 4) under et årsmøte. Innvalgte styremedlemmer kan sitte inntil 2 år før de må stille til gjenvalg. Styret har fullmakt til å supplere seg selv (ved frafall eller behov) opp til totalt 8 styremedlemmer. Supplerte styremedlemmer sitter i styret frem til neste årsmøte

Styret skal bestå av 4–7 av foreningens medlemmer (ordinære styremedlemmer) som jobber eller er aktiv innenfor spillutvikling og burde ha 1-2 eksterne styremedlemmer. Et eksternt styremedlem skal ikke være spillutvikler og trenger ikke å være medlem av Spillmakerlauget Vest.

Alle stemmeberettigede medlemmer i spillmakerlauget Vest kan nominere seg selv eller andre stemmeberettigede medlemmer til styrevalg under årsmøtet. I tillegg kan stemmeberettigede medlemmer nominere ikke-medlemmer til posisjoner som eksternt styremedlem. De nominerte må være til stede under årsmøte, eller ha nominert seg selv, for å kunne velges inn i styret.

Dersom antall nominerte, ordinære styremedlemmer er høyere enn 7, presenterer disse seg for årsmøtet før det holdes hemmelig avstemning der alminnelig flertall avgjør. Ved uavgjort avstemming kastes resultatet ut og det gjennomføres nye avstemninger inntil alminnelig flertall kan etableres.

Dersom antall nominerte, eksterne styremedlemmer er høyere enn 2, presenterer disse seg for årsmøtet før det holdes hemmelig avstemning der alminnelig flertall avgjør. Ved uavgjort avstemming kastes resultatet ut og det gjennomføres nye avstemninger inntil alminnelig flertall kan etableres.

For å kunne stemme ved årsmøtet må man være fysisk til stede.

Under første styremøte etter gjennomført årsmøtet skal styret selv fordele følgende roller innad:
-	Styreleder
-	Økonomiansvarlig
-	Sekretær

Styremedlemmene kan nominere seg selv eller andre styremedlemmer til disse rollene. Ved flere nominerte til en rolle holdes hemmelig valg der alminnelig flertall avgjør. Styret er pålagt å fylle disse rollene.

## §7 Styrets ansvar og vedtaksdyktighet 
Det holdes styremøte minst én gang hvert kvartal. Styret er kun vedtaksdyktig når minst 2/3 av styrets medlemmer er tilstede. Styrets medlemmer er ansvarlig for foreningens økonomiske disposisjoner ihht norsk lov. Det er styrets leder og ett styremedlem i fellesskap som har tegningsrett. 
 
# Diverse

## § 8 
Vedtektene er Spillmakerlauget Vest sitt øverste regelverk og kan kun endres ved 2/3 flertall på et årsmøte. Forslag til endring av vedtektene må være sendt styret senest en uke før et årsmøte. En vedtektsendring trer tidligst i kraft etter årsmøtet den vedtas på er hevet.

## § 9 
Alle vedtak i Spillmakerlauget Vest sine organer krever alminnelig flertall hvis ikke annet er spesifisert i vedtektene. Ved stemmelikhet i styret eller på årsmøtet avgjør leders stemme.

## § 10 
Spillmakerlauget Vest kan bare oppløses med 2/3 flertall på et ordinært årsmøte og et påfølgende ekstraordinært årsmøte hvor oppløsning er eneste sak som skal behandles. Ved oppløsning bestemmer årsmøtet fordelingen av Spillmakerlauget Vest sine midler
